---
author: mcdragon
comments: true
date: 2010-08-04 19:00:46+00:00
layout: post
link: https://mcdowell.si/tragicna-zgodba-tommya-jonesa-1653.html
slug: tragicna-zgodba-tommya-jonesa
title: Tragična zgodba Tommya Jonesa
wordpress_id: 1653
categories:
- Politics and opinions
- Trips and outings
tags:
- Cwm llwch
- linkedin
- Login
- obelisk
- Tommy Jones
---

Gospa Hamer, žena vrtnarja v majhni južno-valežanski vasici, naj bi ponoči sanjala o dečku, ki se je izgubil slab mesec poprej. Ko se je le opogumila in prepričala moža, da ji pomaga, se je 2. septembra leta 1900 skupaj z nekaj sorodniki odpravila na lastno iskalno akcijo. Ko je skupina z gospo Hamer na čelu prispela do grebena nad jezerom Cwm llwch, okoli pol kilometra zahodno od vrha gore Pen-y-fan, je gospa Hammer naenkrat zakričala od groze. Malo stran ob poti, kjer je hodila, je namreč ležalo trupelce izgubljenega petletnega dečka Tommya Jonesa.

Pen-y-fan je najvišja točka gorovja imenovanega Brecon Beacons ki pokriva večji del južnega dela Walesa in skupaj z malo nižjim dvojčkom z imenom Corn Du tvorita čudovit razgled, ki bolj spominja na površino lune, kot pa na zeleno valežansko hribovje. Malo ob poti na vrh Brecon Beacons boste našli manjši obelisk, ki so ga postavili po končani iskalni akciji izginulega dečka Tommya.

Dne 4. avgusta daljnega leta 1900 se je oče, po poklicu rudar, odpravil skupaj s svojim petletnim sinom Johnnyem na obisk sorodnikov na kmetijo nekaj kilometrov južno od mesteca [Brecon](http://en.wikipedia.org/wiki/Brecon). V Brecon sta prispela z vlakom okoli šestih zvečer, do kmetije pa ju je vodila šest in pol kilometra dolga pešpot. Okoli osmih zvečer sta prispela v danes podrto vasico Login, kjer je bila v tistem času nastanjena vojska, ki je imela višje v dolini strelske vaje.


> Zgodba se zdi močno oddaljena in življenja takratnih prebivalcev so že dolgo pozabljena. Prav tako se zdi, da na večer 110. obletnice Tommyevega izginotja njegovemu obelisku delajo le dežne kaplje in ovce na paši.


Bila sta namenjena v še danes obstoječo majhno kmetijo z imenom Cwm-llwch. Od Logina do kmetije je bilo le okoli pol kilometra rahle hoje navkreber. Kljub temu, sta oče in sin za nekaj časa postala z vojaki in se okrepčala. Čisto po naključju, pa sta takrat v Login prispela še Tommyev dedek in 13-letni bratranec Willie John. Willija so poslali nazaj domov v Cwm llwch, da družino obvesti o skorajšnjem prihodu sorodnikov, za njim pa je stekel tudi mladi Tommy. Pot je bila za Tommya kar strašljiva, saj sta morala prečkati dve brvi postavljeni med gosto pozidanimi stavbami. Ena od brvi ni imela ograje in vse skupaj je bilo preveč za Tommya, ki je planil v jok. Želel je iti nazaj k očetu v Login. Dečka sta se zato ločila: Willie John navkreber po dolini proti kmetiji, Tommy pa nazaj navzdol v Login. Willie je v kmetijo prispel okoli petnajst minut potem, ko je zapustil strica in dedka, mladi Tommy pa v Login nikoli ni prispel.


<blockquote>Sam sem bil v tej dolini v mesecu, ko je Tommy izginil in v večernih urah, okoli osme zvečer. Dan v Walesu traja precej dolgo in ob osmih je svetlobe še veliko, se pa sonce hitro spusti za zahodnim grebenom Pen Milan in stemni se precej hitro.</blockquote>


Ko sta oče in dedek tudi sama končno prispela na kmetijo in ugotovila, da je Tommy izginil, sta ga začela takoj iskati. Po kakih dvajsetih minutah so se iskanju pridružili še vojaki iz Logina. Iskanje so prekinili ob polnoči, a ga že tri ure kasneje nadaljevali. Iskanju so se ta dan potem še pridružili še policija in sovaščani. Tommya nikakor niso našli in tako se je nadaljevalo iz tedna v teden.

Vsak dan so sistematično preiskali dolino in okoliške travnike, porezali grmovja, in prečesali gozdove. Porodila se je celo ideja, da bi preiskali tudi dno jezera Cwm llwch, vendar je prevladalo mnenje, da petletni deček zagotovo ni uspel priti tako visoko v dolini. Predvidevali so, da se je ob poskusu vrnitve v Login izgubil in šel predaleč v dolino ali pa je celo ob prečkanju brvi padel v vodo. Iskanje so zato osredotočili na dolino in celo do mesta Brecon. Ker dečka še vedno niso našli, so se porodile ideje, da so ga ugrabili - to je bilo za svojce tudi zadnji up, da bi Tommy še našli živega. V tistih časih so bil glavni osumljenec za taka dejanja okoliško Romsko prebivalstvo. Tudi preiskave njihovih naselbin niso obrodila sadov.

Zgodba je seveda prišla v medije in časopis [The Daily Mail](http://en.wikipedia.org/wiki/Daily_Mail) je ponudil nagrado, njihov predstavnik pa je tudi aktivno sodeloval v iskalnih akcijah. Po tednih iskanja je bil Tommyev oče primoran zapustiti dolino in se vrniti domov v [Maerdy](http://maps.google.co.uk/maps?client=ubuntu&channel=cs&q=maerdy&ie=UTF8&hq=&hnear=Maerdy,+Ferndale,+Mid+Glamorgan,+United+Kingdom&gl=uk&ei=IWVeTLeyIpP40wTU1rTCBw&ved=0CB0Q8gEwAA&ll=51.669148,-3.456573&spn=0.213781,0.441513&z=11), vendar se je uspel kmalu vrniti in sodelovati v nadaljnjih iskanjih. Bil je tudi eden redkih, ki so se pri iskanju povzpeli na vrh Pen-y-fan.

Ravno približno v tem času pa je imela gospa Hamer svoje razsvetljujoče sanje, kjer je v njih videla mesto, kjer leži Tommy. In tako se je okoli mesec po izginotju - 2. septembra še z nekaterimi drugimi svojci podala na iskanje visoko v dolino Cwm llwch in na greben nad njim.

Trupelce mladega dečka so še isti dan prenesli v dolino.


> Obelisk, ki je bil postavljen na mestu, kjer so našli Truplo Tommya Jonesa kaže kako zelo blizu so morali biti iskalci, ko so prečesavali greben. Leži skoraj čisto na poti do vrha Corn Du in Tommyev oče je bil verjetno le nekaj metrov stran, ko ga je iskal. Iskalci so verjetno videli le nekaj podobno skali v visoki travi.


Sledil je sodni postopek, kjer je bilo kmalu potrjeno, da je deček umrl zaradi izčrpanosti in podhladitve. Nihče pa ni mogel jasno razložiti, kako naj bi tako majhen deček uspel priti tako visoko, ko pa je bil namenjen dol v dolino. Trupelce je bilo najdeno na nadmorski višini 700m, ker je pomenilo 400m višinske razlike z vasico Login, okoli tri in pol kilometra hoje čez strm in težko dostopen teren in to v precejšnji slabi vidljivosti. Najverjetneje se je Tommy potem, ko sta se ločila z Willie Johnom, izgubil, ko je prečkal prvo brv nato pa namesto, da bi prečkal drugo brv skrenil na levo in se potem "zahodil" v zahodni greben Pen Milan misleč, da se dejansko vrača priti kmetiji. Dečka je povrh še najverjetneje zajela panika in skupaj z vedno slabšo vidljivostjo je nadaljeval pot proti grebenu Cwm llwch. Danes žal vidimo, kako dolgo je zdržal in kako daleč je uspel priti.

Dečkova družina je več let hranila črtasto obleko, ki jo je takrat nosil skupaj s piščalko, ki jo je imel na sebi in bi mu verjetno rešila življenje, če bi jo bil uporabil preden je omagal od izčrpanosti.

Porote so v tistih časih dobile nezanemarljivo denarno nadomestilo za svoje delo in porota, ki je sodelovala pri preiskavi Tommyeve smrti se je plačilu odrekla. Denar, skupaj z drugimi prispevki okoliških prebivalcev (ga. Hamer se je prav tako odrekla precejšnjemu delu nagrade, ki jo je ponudil The daily Mail) je šel v postavitev obeliska, ki so ga postavili julija naslednje leto - 1901. Obelisk so morali zvleči gor s posebnimi sanmi in konjsko vprego.

Od takrat je obelisk spomnil na tisoče planincev na dečka, ki je v rokah hribovja Brecon Beacons podlegel izčrpanosti in podhladitvi.

![](https://img.mcdowell.si/2010/08/tommy_Jones_obelisk_w_title2-1.jpg "Obelisk z dolino Cwm llwch pod njim")

Napis na obelisku:


> This obelisk marks the spot where the body of Tommy Jones aged 5 was found. He lost his way between Cwmllwch Farm and the Login on the night of August 4th 1900. After an anxious search of 29 days his body was found on September 2nd.


Vir:
  1. [Victim of the Beacons](http://www.breconbeacons.org/visit-us/about-the-brecon-beacons/victim-of-the-beacons)
  2. [Wikipedia](http://en.wikipedia.org/wiki/Pen-y-Fan#Tommy_Jones.27_Obelisk)


